নেপালের রাজতন্ত্র পুনর্বহালের দাবিতে বিক্ষোভকারীদের সঙ্গে পুলিশের সংঘর্ষে দুইজন নিহত এবং কয়েক ডজন মানুষ আহত হয়েছেন। পুলিশের মুখপাত্র দিনেশ কুমার আচার্য বলেন, নিহতদের মধ্যে একজন বিক্ষোভকারী ও একজন সাংবাদিক রয়েছেন।

নেপালে ২০০৮ সালে বিশেষভাবে নির্বাচিত একটি পরিষদ ২৩৯ বছরের পুরোনো রাজতন্ত্র বিলুপ্ত করে। এর আগে ১৯৯৬-২০০৬ সালের মধ্যে সংঘটিত মাওবাদী বিদ্রোহে ১৭ হাজার মানুষ নিহত হন। এরপর নেপালকে একটি ধর্মনিরপেক্ষ, ফেডারেল প্রজাতন্ত্র হিসেবে ঘোষণা করা হয়। হিমালয় সংলগ্ন দেশটির শেষ রাজা ৭৭ বছর বয়সী জ্ঞানেন্দ্র শাহ রাজতন্ত্র বিলুপ্তির পর থেকে কাঠমান্ডুতে তার ব্যক্তিগত বাসভবনে বসবাস করছেন।

২০০৮ সালে রাজতন্ত্র বিলুপ্তির পর নেপালে ১৬ বছরে ১৪ বার সরকার পরিবর্তন হয়েছে। রাজনৈতিক অস্থিতিশীলতার কারণে দেশটির অর্থনৈতিক প্রবৃদ্ধি ব্যাহত হচ্ছে। অর্থনীতির উন্নয়নে একের পর এক প্রতিশ্রুতি দিলেও সরকারের ব্যর্থতা নিয়ে জনগণের মধ্যে ক্ষোভ বেড়েই চলেছে। হিমালয় অধ্যুষিত দেশ নেপাল পর্যটন ও বৈদেশিক সাহায্যের ওপর ব্যাপকভাবে নির্ভরশীল। বিশ্বের ১৪টি সর্বোচ্চ পর্বতের মধ্যে আটটি নেপালে অবস্থিত, যার মধ্যে মাউন্ট এভারেস্টও রয়েছে।
