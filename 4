ঈদ উপহার নিয়ে যাওয়ার সময় সড়ক দুর্ঘটনায় ৩ ভাই নিহত

বরগুনার পাথরঘাটা উপজেলায় ঢাকাগামী রাজিব পরিবহনের একটি বাসের সঙ্গে মোটরসাইকেলের মুখোমুখি সংঘর্ষে ঘটনাস্থলেই মোটরসাইকেল আরোহী আপন তিন ভাই নিহত হয়েছেন। আজ সকাল সাড়ে ৭টার দিকে পাথরঘাটা উপজেলার রায়হানপুর ইউনিয়নের সোনারবাংলা নামক এলাকায় পাথরঘাটা-মঠবাড়িয়া সড়কে এ ঘটনা ঘটে। নিহতরা হলেন- পিরোজপুর জেলার মঠবাড়িয়া উপজেলার টিকিকাটা ইউনিয়নের নাসির খানের ছেলে মো. নাঈমুজ্জামান শুভ, শান্ত এবং নাদিম।  

তিন ভাই মোটরসাইকেলে পাথরঘাটার কেরাতপুরের উদ্দেশ্যে যাচ্ছিলেন। তারা একটি মোটরসাইকেলে চাচার বাসায় ঈদ উপহার পৌঁছে দেওয়ার জন্য যাচ্ছিলেন।  তিন বছর আগে তাদের আরও এক ভাই পানিতে ডুবে মারা যায়। নিহতদের মধ্যে বড় ভাই শুভ ঢাকায় চাকরি করে পরিবারের খরচ বহন করতেন। এছাড়া, ছোট দুই ভাই শান্ত এবং নাদিম পড়াশোনা করতেন।
